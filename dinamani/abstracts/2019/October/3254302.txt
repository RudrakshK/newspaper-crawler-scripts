https://www.dinamani.com/tamilnadu/2019/oct/15/இஸ்லாமியா்களுக்கு-உறுதுணையாக-இருக்கும்-அதிமுக-அரசுமுதல்வா்-எடப்பாடி-கேபழனிசாமி-3254302.html
------------------
இஸ்லாமியர்களுக்கு அதிமுக அரசு என்றுமே உறுதுணையாக இருந்து வருகிறது என்றார் முதல்வர் எடப்பாடி கே.பழனிசாமி.
 நான்குனேரி இடைத்தேர்தலில் போட்டியிடும் அதிமுக வேட்பாளர் நாராயணனை ஆதரித்து ஏர்வாடியில் முதல்வர் எடப்பாடி கே.பழனிசாமி திங்கள்கிழமை பிரசாரம் மேற்கொண்டார். அப்போது அவர் பேசியது:
 தமிழ்நாட்டில் ஹஜ் யாத்திரை செல்கிறவர்களுக்கு ஆண்டுக்கு ரூ.6 கோடி நிதி ஒதுக்கீடு செய்து உதவித்தொகை வழங்கி வருகிறோம். ரமலான் நோன்பு நேரத்தில் நோன்புக் கஞ்சி தயாரிக்க 5,400 மெட்ரிக் டன் அரிசி வழங்கி வருகிறோம். இஸ்லாமிய சமுதாயத்துக்கு அதிமுக அரசு என்றுமே உறுதுணையாக இருந்து வருகிறது.
 கூட்டணிக்குத் தகுந்தவாறு கொள்கையை மாற்றிக்கொள்ளும் கட்சி திமுக. எந்தச் சூழ்நிலையிலும் கொள்கையை விட்டுக்கொடுக்காத கட்சி அதிமுக. சாதாரண தொண்டனாக இருந்து, சட்டப்பேரவை உறுப்பினராகி படிப்படியாகத்தான் முதல்வராக வந்திருக்கிறேன். ஸ்டாலின் நினைப்பது போன்று உடனே முதல்வராக வரவில்லை. அதிமுக இயக்கம் சாதாரண தொண்டர்களால் உருவாக்கப்பட்ட இயக்கம். சாதாரண தொண்டனும் முதல்வராக முடியும் என்பதற்கு நானே சாட்சி.
 திமுகவில் வாரிசு அரசியல் நடக்கிறது. ஸ்டாலின் மகன் உதயநிதி வந்து மனு வாங்குகிறார். என்ன அரசியல் அனுபவம் இருக்கிறது அவருக்கு? திமுகவில் துரைமுருகன் மகன், பொன்முடியின் மகன்தான் பதவிக்கு வரமுடியும். ஆனால், அதிமுகவில் சாதாரண தொண்டனும் எம்எல்ஏவாக வரலாம் என்பதற்கு சாட்சியாக ரெட்டியார்பட்டி நாராயணன் உங்கள் முன்னால் நி ற்கிறார். அவரை ஆதரித்து இரட்டை இலை சின்னத்தில் வாக்களியுங்கள் என்றார் முதல்வர்.
 அமைச்சர்கள் வி.எம்.ராஜலெட்சுமி, பி.தங்கமணி, ஆர்.பி.உதயகுமார், விஜயபாஸ்கர், காமராஜ், புறநகர் மாவட்டச் செயலாளர் கே.ஆர்.பி.பிரபாகரன், சட்டப்பேரவை உறுப்பினர் ஐ.எஸ்.இன்பதுரை, ஒன்றியச் செயலர்கள் அந்தோணி அமலராஜா, விஜயகுமார், வள்ளியூர் எட்வர்ட் சிங், ராதாபுரம் முருகேசன், திருநெல்வேலி ஆவின் தலைவர் சுதா கே.பரமசிவன், முன்னாள் எம்.பி. செளந்தரராஜன், முன்னாள் அமைப்புச் செயலர் நாராயணபெருமாள், சூரியகுமார், தேமுதிக விஜி வேலாயுதம், பாஜக எஸ்.பி.தமிழ்ச்செல்வன் உள்ளிட்டோர் கலந்துகொண்டனர்.
 46 குளங்களுக்கு தனிக் கால்வாய் அமைக்க ரூ. 200 கோடியில் திட்டம்
 களக்காடு, அக். 14: நான்குனேரி பெரியகுளத்தின் கீழ் உள்ள 46 குளங்களுக்கு தண்ணீர் செல்ல தனிக் கால்வாய் அமைக்கும் திட்டம் ரூ. 200 கோடியில் செயல்படுத்தப்படும் என்றார் தமிழக முதல்வர் எடப்பாடி கே. பழனிசாமி.
 நான்குனேரி சட்டப்பேரவைத் தொகுதி இடைத்தேர்தலில் அதிமுக சார்பில் போட்டியிடும் நாராயணனை ஆதரித்து திருக்குறுங்குடி, மாவடி, களக்காடு, சிங்கிகுளம் பகுதிகளில் திங்கள்கிழமை இரவு பிரசாரம் மேற்கொண்ட அவர், களக்காடு அண்ணாசிலை முன் பேசியது:
 திமுக ஆட்சியில் இருளில் மூழ்கிய தமிழகம், அதிமுக ஆட்சியில் மின்மிகை மாநிலமாக மாறியுள்ளது. நாள்தோறும் தமிழகத்தின் மின் தேவை 15,580 மெகாவாட். ஆனால், உற்பத்தியோ 16 ஆயிரம் மெகாவாட்டாக உள்ளது. நாட்டிலேயே தமிழகம்தான் சுகாதாரத்தில் மேம்பட்டுள்ளது. உடல் உறுப்பு மாற்று அறுவை சிகிச்சையில் தமிழக மருத்துவர்கள் சாதனை படைத்துள்ளனர். தமிழகத்தில் தனியார் மருத்துவமனைகளுக்கு நிகராக அரசு மருத்துவமனைகள் திகழ்கின்றன.
 மக்கள் துணையுடன் அதிமுக ஆட்சி 5 ஆண்டுகளை நிறைவு செய்யும். நான்குனேரி தொகுதியில் உள்ள பச்சையாறு அணையிலிருந்து நான்குனேரி பெரியகுளத்தின் கீழ் உள்ள 46 குளங்களுக்குத் தண்ணீர் செல்ல தனிக் கால்வாய் அமைக்கும் திட்டம் ரூ.200 கோடியில் செயல்படுத்தப்படும். இத்தொகுதியில் பருவமழைக் காலங்களில் ஒருசொட்டு தண்ணீர்கூட வீணாகாமல் தடுப்பணைகள் கட்டி சேமிக்க நடவடிக்கை எடுக்கப்படும் என்றார் முதல்வர்.
 
 
 
 