https://www.dinamani.com/india/2019/oct/15/எல்லையில்-ஆளில்லா-உளவு-விமானங்களை-அழிக்கஅதிநவீன-தொழில்நுட்பம்-தேவை-பிஎஸ்எஃப்-3254295.html
------------------
எல்லைப் பகுதியில் சந்தேகத்துக்குரிய ஆளில்லா உளவு விமானங்களைக் கண்டறிந்து, அவற்றை அழிப்பதற்காக, அதிநவீன தொழில்நுட்ப அமைப்புகளை வழங்க வேண்டும் என்று எல்லைப் பாதுகாப்புப் படை கோரிக்கை விடுத்துள்ளது.
 அண்மையில் இந்திய-பாகிஸ்தான் சர்வதேச எல்லையில் ஆளில்லா உளவு விமானங்கள் ஊடுருவியது கண்டறியப்பட்டதை அடுத்து இந்த கோரிக்கையை பிஎஸ்எஃப் விடுத்துள்ளது.
 இதுகுறித்து மூத்த அதிகாரி ஒருவர் கூறியதாவது: ஆளில்லா உளவு விமானங்களைக் கண்டறியும் அதிநவீன கட்டமைப்பு வசதிகளைப் பெற்றுக் கொள்ளுமாறு பிஎஸ்எஃப் படைப் பிரிவை மத்திய உள்துறை அமைச்சகம் அண்மையில் கேட்டுக் கொண்டது. மேலும், அந்த வசதிகளைக் கையாள்வது குறித்து படையினருக்கு உரிய பயிற்சி அளிக்க வேண்டும் என்றும் உள்துறை அமைச்சகம் கூறியுள்ளது.
 இதையடுத்து, ஆளில்லா விமானங்களைக் கண்டறியும் அதிநவீன தொழில்நுட்ப வசதிகளைக் கொண்ட அமைப்பின் விவரங்களை ராணுவத் தலைமைக்கு பிஎஸ்எஃப் அமைப்பு தாக்கல் செய்துள்ளது. அதில், அனுமதியில்லாத சிறிய ரக விமானங்கள், ஆளில்லா உளவு விமானங்கள், ரிமோட் கருவியால் இயக்கப்படும் விமானங்கள் ஆகியவை நாட்டின் முக்கிய இடங்களுக்கும், முக்கிய நிகழ்வுகள் நடைபெறும் இடங்களுக்கும் மிகப்பெரிய அச்சுறுத்தலாக உள்ளன. அவற்றை முறியடிப்பதற்கு தீர்வு கண்டறியப்பட வேண்டும் என்று பிஎஸ்எஃப் அமைப்பு தெரிவித்துள்ளது.
 தனியாகவோ, கும்பலாகவோ பறந்து வரும் ஆளில்லா உளவு விமானங்கள் எவ்வளவு தொலைவில் இருக்கின்றன என்பதைத் துல்லியமாகக் கண்டறிந்து, அடுத்த 10 விநாடிகளில் அவற்றை அழிப்பதற்கு இலக்கு நிர்ணயிக்கும் வகையில் அதிநவீன கட்டமைப்பு இருக்க வேண்டும்.
 மேலும், எல்லையில் ஊடுருவும் ஆளில்லா விமானங்களின் ரேடியோ அலைகள் மற்றும் புவியிடங்காட்டி (ஜிபிஎஸ்) ஆகியவற்றை முடக்கச் செய்து, அவற்றை வீழ்த்தச் செய்ய வேண்டும் என்றும் பிஎஸ்எஃப் அமைப்பு தெரிவித்ததாக அந்த அதிகாரி கூறினார்.
 