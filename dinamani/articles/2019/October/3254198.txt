https://www.dinamani.com/world/2019/oct/15/சீனாவின்-ஏற்றுமதி-இறக்குமதி-குறைந்தது-3254198.html
------------------
சீனாவின் ஏற்றுமதி மற்றும் இறக்குமதி கடந்த செப்டம்பர் மாதத்தில் எதிர்பார்த்ததைவிட குறைந்துவிட்டது. உள்நாட்டிலும், சர்வதேச அளவிலும் தேவைகள் குறைந்ததால், இந்தச் சரிவை சீனா சந்தித்துள்ளது.
 சீனாவில் கடந்த செப்டம்பர் மாத ஏற்றுமதி, முந்தைய ஆண்டின் இதே காலகட்டத்தைவிட 3.2 சதவீதம் குறைந்துவிட்டது. இதேபோல், இறக்குமதியும் 8.5 சதவீதம் சரிவடைந்துவிட்டதாக சீன சுங்கத்துறை நிர்வாகம் வெளியிட்ட அதிகாரப்பூர்வ தகவலில் தெரிவிக்கப்பட்டுள்ளது.
 சீனாவின் செப்டம்பர் மாத ஏற்றுமதி 2.8 சதவீதமும், இறக்குமதி 6 சதவீதமும் குறையும் என்று அமெரிக்காவைச் சேர்ந்த புளூம்பெர்க் நிறுவனம் ஏற்கெனவே கணித்திருந்தது. ஆனால், அதைவிட அதிகமான சரிவை சீனா சந்தித்துள்ளது.
 உலகப் பொருளாதார வளர்ச்சியில் நிலவும் மந்தநிலை, அமெரிக்காவுடான வர்த்தக உறவுகளில் நீடிக்கும் பிரச்னைகள் காரணமாக, சீனாவின் ஏற்றுமதி அடுத்து வரும் மாதங்களிலும் சரிவைச் சந்திக்க வாய்ப்புள்ளதாக அந்நாட்டின் பொருளாதார வல்லுநர்கள் தெரிவித்துள்ளனர்.
 அமெரிக்கா - சீனா இடையிலான வர்த்தகப் போரை முடிவுக்கு கொண்டு வரும் நோக்கில், இரு நாடுகளுக்கும் இடையே சில தினங்களுக்கு முன் பேச்சுவார்த்தை நடைபெற்றது. அதில், இரு நாடுகளுக்கும் இடையே முதல்கட்ட வர்த்தக ஒப்பந்தம் எட்டப்பட்டது. எனினும், முழுமையான ஒப்பந்தம் ஏற்படவில்லை.
 இப்பேச்சுவார்த்தையைத் தொடர்ந்து, சீனப் பொருள்களுக்கு மேற்கொண்டு வரி விதிக்கும் திட்டத்தை, அமெரிக்க அதிபர் டிரம்ப் நிறுத்திவைத்தார். அமெரிக்க - சீன வர்த்தகப் போரை முடிவுக்கு கொண்டுவர, இரு தரப்பும் தொடர்ந்து பணியாற்ற வேண்டிய தேவை உள்ளதாக பேச்சுவார்த்தையில் பங்கேற்ற அதிகாரிகள் தெரிவித்தனர்.