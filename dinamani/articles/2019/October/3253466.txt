https://www.dinamani.com/tamilnadu/2019/oct/14/அப்பாவிகளை-அடிமையாக்கும்-இணையதள-லாட்டரி-3253466.html
------------------
திருச்சி: தமிழகத்தில் அப்பாவிகளை அடிமையாக்கும் இணையதள லாட்டரியை தடை செய்து கோடிகளைக் குவிக்கும் கும்பல் மீது போலீஸார் நடவடிக்கை எடுக்க வேண்டும் என கோரிக்கை எழுந்துள்ளது.
 நவீன உலகில் போட்டி, நேரமின்மை போன்ற காரணங்களால் இணையதள வணிகம், பதிவு, பரிவர்த்தனை, தகவல் பரிமாற்றம், சமூக ஊடகம் தவிர்க்க முடியாத ஒன்றாக மாறிவிட்டது. ஆனால் சில இணையதள நடவடிக்கைகள் நன்மையை காட்டிலும் தீமைகளை அதிகளவில் அப்பாவிகளை பாதிப்பது மட்டுமில்லாமல் அவர்களின் குடும்பத்தையும் சீரழிக்கிறது. அந்த வகையில் தமிழகத்தில் கடந்த 2003-இல் லாட்டரி சீட்டு தடைசெய்யப்பட்டாலும் கேரள இணையதள லாட்டரி கொடி கட்டி பறக்கிறது. இந்த இணையதள லாட்டரி வயது வந்தவர்களிடம் மட்டுமின்றி இளைஞர்களிடம் ஒரு விதமான போதையை ஏற்படுத்தி வருவது வருந்தக்கூடிய விஷயமாக பார்க்கப்பட்டு வருகிறது.
 கேரள லாட்டரி குலுக்கலில் பரிசு விழும் எண்களை வைத்து தமிழகம் முழுவதும் இணையதள லாட்டரி சூதாட்டம் நடக்கிறது. கேரளத்தில் தினசரி குலுக்கல் நடைபெற்று முதல் பரிசு பெறுகின்ற லாட்டரி சீட்டின் கடைசி மூன்று எண்கள்தான் ஆன்லைன் லாட்டரி சூதாட்டத்தின் முக்கிய அம்சம். சூதாட்டத்தில் பங்கேற்கின்ற எவரும் தங்களுக்கு பிடித்த மூன்று எண்களைத் தேர்வு செய்து அதற்கு பணம் செலுத்தி முன்கூட்டியே புக்கிங் செய்துகொள்ளலாம். இதற்காக அவர்களுக்கு ரசீது வழங்கப்படும். ஒரு முறை புக்கிங் செய்ய ரூ.60 கட்டணமாக வசூலிக்கப்படுகிறது. ஒருவரே நான்கைந்து டிக்கெட்டுகளை பெற்றுக்கொள்கின்றனர்.
 கேரள லாட்டரியில் ரூ.1 கோடி பரிசு விழுந்த கடைசி மூன்று எண்களும், புக்கிங் செய்துள்ள நபரின் கடைசி மூன்று எண்களும் ஒன்றாக இருந்தால் ரூ.20 ஆயிரம் பரிசாக வழங்கப்படும். கேரளத்தில் லாட்டரி குலுக்கல் முடிந்த உடன் இணையதள வழியாக எந்த டிக்கெட்டுக்கு பரிசு விழுந்துள்ளது என்ற விவரம் தெரியவந்த உடன் அதனை மையமாக வைத்து சூதாட்டம் நடைபெறுகிறது. இதில் கோடிக்கணக்கில் பணம் புரளுகிறது. கூலித்தொழிலாளிகள், நகைப்பட்டறை நடத்துகின்றவர்கள், ஆசிரியர்கள், அரசு ஊழியர்கள் என்று பலதரப்பட்ட மக்கள் இந்த சூதாட்ட போதையில் சிக்கி அதில் இருந்து வெளியே வர முடியாமல் பாதிக்கப்பட்டுள்ளனர்.
 வேலையின்மை: போதிய பருவமழை இல்லாதது, கஜா, வர்தா போன்ற இயற்கை இடர்பாடுகளால் விவசாய தொழில் கேள்விக்குறியாக உள்ளது. அதே போல், இந்தியாவில் ஜிஎஸ்டி வரிவிதிப்பு நடைமுறைக்கு வந்த பிறகு நாட்டில் உள்ள சிறு, குறு தொழில்கள் நலிவடைந்து முடங்கிவிட்டன. இது போன்ற காரணங்களால் படித்த இளைஞர்கள் வேலைவாய்ப்புகளைத் தேடி அலையக்கூடிய நிலை ஏற்பட்டுள்ளது. இணையதள வழி பதிவு உணவு விநியோகம் செய்யும் நிறுவனங்களில் 65 சதவீத பொறியியல் படித்த நகர இளைஞர்கள் வேலை பார்ப்பதாக புள்ளி விவரங்கள் தெரிவிக்கின்றன.
 கிராமப்புறங்களில் உள்ள இளைஞர்கள் சிலர் வெளிநாட்டு மோகங்களால் அங்கு சென்று மீண்டும் திரும்பி வந்து அன்றாட செலவுக்குக்கூட பணம் கிடைக்காமல் சிரமப்படுகின்றனர். இதனால் கிடைக்கும் வேலைகளை செய்து நாள்களைக் கழித்து வருகின்றனர். சுய தொழில் என்பது வங்கிக் கடன்களுக்கான வரைமுறைகளால் எட்டாக்கனியாக கிராமப்புறங்களில் மாறி வருகிறது. இந்த நிலையில்தான் அதிர்ஷ்டம் என்ற போர்வையில் கிராமப்புறத்தைச் சேர்ந்தவர்களை லாட்டரி கும்பல் குறி வைத்து வியாபாரத்தை ஆரம்பிக்கின்றனர்.
 குடிசைத் தொழிலாக மாறிய லாட்டரி தொழில்: இந்த கும்பல் நகர்ப்புறங்களில் தொழிலை தொடங்காமல் புறநகர் பகுதிகளில் மக்கள் நடமாட்டம் மிகுந்த பகுதிகளைத் தேர்வு செய்கின்றனர். திருச்சி, நாகர்கோவில், மதுரை, சேலம் உள்ளிட்ட முக்கிய மாவட்டங்களில் புறநகர் பகுதிகளில் இணையதள லாட்டரி விற்பனை இன்றைக்கு குடிசைத் தொழிலாக மாறிவருகிறது. தற்போது வியாபார ரீதியாக ஹோட்டல், தேநீர் கடை, அச்சு நகல் கடை உள்ளிட்ட தொழில்கள் பாதிப்பு ஏற்பட்டுள்ளது.
 இதையறிந்த கும்பல் தொழில் நலிவடைந்தவர்களை அணுகி நாளொன்றுக்கு ஆயிரம் முதல் ரூ.1,500 வரை கமிஷன் தருவதாகப் பேசி அவர்களை லாட்டரி விற்பனை முகவராக நியமனம் செய்துவிடுகின்றனர். இதுபோல் தமிழகத்தில் இன்றைக்கு 969 இடங்களில் கமிஷன் அடிப்படையில் முகவர்கள் செயல்படுவதாக கூறப்படுகிறது. இந்த லாட்டரி விற்பனையை காவல்துறை கண்டுகொள்வதில்லை.
 அடமானம் வைக்கப்படும் வீட்டு உபயோகப் பொருள்கள்: இந்த லாட்டரி போதையில் சிக்கும் இளைஞர்கள் முதல் பெரியவர்கள் வரை காலை எழுந்தவுடன் குழுக்களாக அமர்ந்து இன்றைக்கு எந்த எண்ணுக்கு அதிர்ஷ்டம் இருக்கும் என்ற யோசனையில் இறங்குகின்றனர். பின்னர் அந்த எண் எழுத பணம் இல்லையென்றால் பிறரிடம் கடன் வாங்கும் நிலைக்கு சென்று விடுகின்றனர். இவ்வாறு வாங்கிய பணத்தை கடன் கொடுத்தவர்களுக்கு திரும்ப செலுத்த வீட்டில் உபயோக பொருள்களான தொலைக்காட்சி, குளிர்சாதனப் பெட்டி, இரு சக்கர வாகனங்கள் என மனைவி தாலி சங்கிலியைத் தவிர மற்றவைகளை அடமானம் வைக்கும் நிலைக்கு சென்றுவிடுகின்றனர்.
 ஒருவருக்கு வாரத்துக்கு 2 நாள்கள் லாட்டரி சீட்டு மூலம் பணம் கிடைத்தால் மற்ற நாள்கள் பணம் கிடைக்கும் என்பது உறுதி செய்ய முடியாது. இதனால் இழந்த பணத்தை மீட்க வேண்டும் என்ற ஆவலில் தொடர்ந்து லாட்டரி வாங்குவதால் தங்களது மூதாதையர் சொத்துகளைக்கூட இழக்கும் நிகழ்வுகள் நடந்து வருகிறது. இன்றைக்கு பெரும்பாலான இளைஞர்கள் இந்த இணையதள லாட்டரிக்கு அடிமையாகி மாத வட்டிக்கு பணம் வாங்கி வருவது கூடுதல் விஷயமாகக் கருதப்படுகிறது. சிலர் வாங்கிய கடனை கட்ட முடியாமல் தற்கொலை செய்து கொள்ளக்கூடிய நிலை ஏற்படுகிறது. லாட்டரி சீட்டில் அடிமையானவர்களின் குடும்பங்கள் கடன் தொல்லையால் குடியிருக்கும் வீட்டை விற்று கடனை அடைக்கின்றனர் என்றார் சமூக ஆர்வலர் ஒருவர்.
 நாட்டின் வளர்ச்சி, எதிர்காலம் என கருதப்படும் இளைஞர்கள் போதைப் பொருள்களுக்கு சிக்கி அடிமையாவதைக் காட்டிலும் அதிர்ஷ்டம் என்ற போர்வையில் லாட்டரி சீட்டில் சிக்கி தங்களது வாழ்க்கையை கேள்விக்குறியாக்கி வருகின்றனர். எனவே, இணையதள லாட்டரியை தடை செய்ய வேண்டும் என்பதே அனைவரின் எதிர்பார்ப்பாக உள்ளது.
 - ஜி.செல்லமுத்து
 
 
 