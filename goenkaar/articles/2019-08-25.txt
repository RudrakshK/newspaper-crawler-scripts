http://goenkaar.com/?p=8544
------------------
नवी दिल्ली :
भारताच्या पी. व्ही. सिंधून निमाणे अंतिम फेरयेंतलें अपेस फाटीं उडोवन जैताचेर झोपय मारली. जागतिक अजिंक्यपद सर्तींत तिसरे फावटीं निमाणे फेरयेंत भितर सरतल्या सिंधून ह्यावेळार जैताचो दुकळ सोपयलो. तिणे जपानच्या नोझोमी ओकुहाराक नमोवन भांगरापदक नावार केलें. जागतिक बॅडमिंटन सर्तींत भांगरापदक जिकपी ही पयली भारतीय खेळाडू थरल्या. ह्या जैता सयत सिंधून 2017 चे जागतिक स्पर्तींतले निमाणे फेरयेंतल्या पराभवाची परतफेड केली. हे सर्तींत सिंधूच्या नावार आतां एक भांगराचें, दोन रूप्याचीं आनी दोन तांबयाचीं अशीं पाच पदकां जाल्यांत सिंधून पयल्या गेमपासूनचो आक्रमक खेळ करतना ओकुहाराक तकली काडूंकच दिली ना. सिंधूच्या आक्रमक खेळान तिका फाटबळ दितल्यांची ऊर्बा आनीक वाडली. सिंधून नेट प्लेसिंग आनी परतिच्या फटक्यांचो सोबीत खेळ करतना फकत 16 मिनटांत पयली गेम 21-7 अशा नावार केली. सिंधून पयले गेमीत सलग 8 गुणांची कमाय केली.