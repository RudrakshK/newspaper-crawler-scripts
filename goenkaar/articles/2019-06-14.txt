http://goenkaar.com/?p=8354
------------------
नवी दिल्ली :
कोंकणीतल्या नव्या पिळगेंतलो सशक्त अभिव्यक्ती आशिल्लो लेखक हेमंत अय्या आनी नामनेच्यो बाल साहित्यिका राजश्री कारापूरकार बांदोडकार हांकां 2019 खातीर केंद्रिय साहित्य अकादेमीचे अनुक्रमान युवा आनी बाल साहित्य पुरस्कार आयज जाहीर जाले. हेमंत अय्याच्या ‘कथाकार’ ह्या कथासंग्रहा खातीर आनी राजश्री कारापूरकार बांदोडकारच्या ‘चिटुकल्या चिंकिचें विशाल विश्व’ ह्या पुस्तकां खातीर हे पुरस्कार जाहीर जाल्यात. दरेकीं 50,000/- रूपये आनी मानचिन्न अशें ह्या पुरस्काराचें स्वरूप आसा.
मराठींत सलीम सरदार मुल्ला हांकां ‘जंगल खजिन्याचा शोध’ ह्या पुस्तका खातीर बाल साहित्याचो जाल्यार ‘शहर आत्महत्या करायचें म्हणतंय’ ह्या काव्या संग्रहा खातीर सुशिलकुमार शिंदे हांकां युवा पुरस्कार जाहिर जाला.
कोंकणी युवा पुरस्कारा खातीर चंद्रशेखर शणोय, गोकुळदास प्रभू, तुकाराम शेट हाणी पुस्तकांचें परीक्षण केलें जाल्यार बाल साहित्या खातीर दामोदर मावजो, प्रकाश कामत, विन्सी क्वाद्रूश हाणी परीक्षण केलें. बाल साहित्याचे पुरस्कार 14 नोव्हेंबर दिसा खाशेले कार्यावळींत विजेत्यांक भेटयतले जाल्यार युवा पुरस्कार भेटोवपाचे कार्यावळिची तारीक उपरांत जाहीर जातली अशें साहित्य अकादेमीचे सचीव के. श्रीनीवासराव हाणी कळीत केलां.
